---
layout: "lesson"
lang: "mr"
title: "टंक निवडणे व युनिकोड-चालक वापरणे"
description: "ह्या प्रकरणात लाटेक् आज्ञावलीसह युनिकोड चिन्हे कशी हाताळली जातात व टंकांची हाताळणी कशी होते हे शिकवले जाते. ओपनटाईप टंकांचा वापर लाटेक्-सह कसा केला जातो हेही आपण पाहू."
toc-anchor-text: "टंक व युनिकोड-चालक"
toc-description: "टंक व अक्षरांचे स्वरूप ठरवणे."
---

# टंक व युनिकोड-चालक

<span class="summary">
ह्या प्रकरणात लाटेक् आज्ञावलीसह युनिकोड चिन्हे कशी हाताळली जातात व टंकांची हाताळणी कशी होते
हे शिकवले जाते. ओपनटाईप टंकांचा वापर लाटेक्-सह कसा केला जातो हेही आपण पाहू.
</span>

जेव्हा टेक् व लाटेक् सुरू झाले, तेव्हा ते मुख्यत्वे युरोपीय भाषांकरिताच वापरले जात असे. काही प्रमाणात
ग्रीक व रशियन ह्या लिप्यांकरिताही टेक् व लाटेक् वापरता येत असे, परंतु ह्यांव्यतिरिक्त अन्य लिप्या
मात्र हाताळण्याची क्षमता त्यात नव्हती.

## लॅटिन लिपीतील स्वराघाताची चिन्हे

लॅटिन लिपीतील स्वराघाताच्या चिन्हांकरिता लाटेक्-मध्ये पूर्वी आज्ञा असत. उदा. `\c{c}` ह्या
आज्ञेमुळे लॅटिन लिपीतील ‘ç’ हे चिन्ह छापले जाईल, अथवा `\'e` ह्या आज्ञेसह ‘é’ हे. ज्यांना ह्या
आज्ञा सवयीच्या झाल्या आहेत, ते अजूनही त्या वापरतात, परंतु कळपाटावरून थेट अशी चिन्हे टंकलिखित
करणे शक्य झाल्यानंतर वापरकर्त्यांना तेदेखील वापरण्याची सोय लाटेक्-मध्ये असणे आवश्यक वाटले.

युनिकोडापूर्वी लाटेक् अक्षरांची निरनिराळी स्वरूपे पुरवत असे. उदा. `latin1` ह्या स्वरूपासह
वापरकर्ते ‘`déjà vu`’ लिहू शकत, लाटेक् अंतर्गत पातळीवर त्यांचा अनुवाद लाटेक्-आज्ञांमध्ये करत
असे व त्यामुळे योग्य फलित मिळत असे.

`pdflatex` ह्या चालकासह अजूनही ह्या सर्व रूढी चालू आहेत, परंतु आजच्या काळात सर्व धारिका
युनिकोड-आधारितच (UTF-8 स्वरूपातच) आहेत असे गृहीत धरले आहे. तसे नसेल, तर वेगळ्या आज्ञांसह ते नमूद
करावे लागते. हा चालक ८-बिट टंकांपुरताच मर्यादित आहे. त्यासह बहुतांश युरोपीय लिप्यांमध्ये लिहिता
येते.

## टंकनिवड

`pdflatex` ह्या चालकासह लाटेक्-ची मूलभूत टंकनिवडीची आज्ञावली वापरता येते व आजकाल अनेक टंक
सहज वापराकरिता टेक्-वितरणाचा भाग म्हणून वितरित केले जातात. उदा. टाइम्स, हेल्वेटिका व
पॅलटिनोसारख्या टंकांवर आधारलेला टेक् गायर उच्च गुणवत्तेचा टंक. टेक्-वितरणात उपलब्ध असलेले टंक
कोणत्याही टेक्-धारिकेत सहज निवडता व वापरता येतात. ह्या टंकांना निवडणे एका आज्ञासंचास
निवडण्याइतकेच सोपे आहे. उदा. टाइम्स टंकासारखा दिसणारा लाटेक्-मधील टंक आहे टर्म्स्. तो
वापरण्याकरिता पुढील उदाहरण पाहा.

```latex
\usepackage{tgtermes}
```
{: .noedit :}

`pdflatex` ह्या चालकासह बहुतांश टंक हे आज्ञासंचांमार्फत वापरता येतात. [द लाटेक् फॉन्ट
कॅटलॉग](https://www.tug.org/FontCatalogue/) ह्या नावाने लाटेक्-मधील टंकांची एक यादी
महाजालावर उपलब्ध आहे. तसेच टेक्-वितरणातील सर्व टंक सीटॅन ह्या संकेतस्थळावर
[फॉन्ट](https://www.ctan.org/topic/font) ह्या विषयांतर्गत एकत्रित केले आहेत. एखाद्या
टंकाचा पीडीएफ्-लाटेक् चालवू शकेल असा आज्ञासंच आहे का हे सीटॅनवर तपासून घेता येऊ शकते. अमुक्त
टंकांच्या काही मुक्त प्रतिकृतीदेखील उपलब्ध असतात, त्यांचा वापर लाटेक्-सह सहज करता येतो.

## युनिकोड-पर्व

`pdflatex` हा चालक ८-बिट स्वरूपातील टंक व अक्षरांपुरताच मर्यादित असल्यामुळे ह्या चालकासह
ओपनटाईप ह्या प्रकारचे टंक वापरता येत नाहीत. तसेच ह्या चालकासह लॅटिनव्यतिरिक्त इतर लिप्या
वापरणे सुकर नाही. युनिकोडआधारित मजकूर लाटेक्-सह वापरण्याकरिता दोन पर्यायी चालक लाटेक्-मध्ये
उपलब्ध आहेत. त्यांची नावे झीटेक् व लुआटेक्. लाटेक्-साठी अनुक्रमे झीलाटेक् व लुआलाटेक् ही त्यांची नावे
आहेत. `xelatex` व `lualatex` ह्या त्यांच्या आज्ञा टेक्-धारिकांवर चालवता येतात.

ह्या चालकांसह टंकनिवड `fontspec` आज्ञासंचामार्फत होते सोप्या टंकनिवडीसाठी ह्याकरिताच्या
आज्ञा पुढीलप्रमाणे दिसतात.

```latex
\usepackage{fontspec}
\setmainfont{texgyretermes-regular.otf}
```
{: .noedit :}

ह्या आज्ञांमुळे टेक् गायर टर्म्स् ह्या टंकाची निवड केली जाते. ह्या पद्धतीने **कोणत्याही** ओपनटाईप
टंकाची निवड करता येणे शक्य आहे. पीडीएफ्-लाटेक् ह्या चालकाकरिता उपलब्ध असलेले काही ८-बिट टंक
त्यांच्या ओपनटाईप स्वरूपात झीलाटेक् व लुआलाटेक्-सोबतही उपलब्ध करून देण्यात आले आहेत. शिवाय
संगणकावर प्रस्थापित केलेला कोणताही ओपनटाईप टंक ह्या आज्ञासंचासह निवडता येऊ शकतो. देवनागरी
लिपीसाठी पुढील युनिकोडआधारित टंक टेक्-वितरणात समाविष्ट आहेत.

* शोभिका (https://ctan.org/pkg/shobhika)
* एग्झार (https://ctan.org/pkg/eczar)
* गोटू (https://ctan.org/pkg/EkType-Tanka)
* जैनी
* जैनी पूर्वा
* मुक्त
* बलू
* मोदक

[द लाटेक् फॉन्ट कॅटलॉग](https://www.tug.org/FontCatalogue/) ओपनटाईप स्वरूपातील
टंकांचीदेखील नोंद घेतो. त्यामुळे एक संसाधन म्हणून त्या यादीचा वापर करता येऊ शकतो. अन्यथा
[सीटॅनपृष्ठावर](https://www.ctan.org/topic/font) टंकांची नोंद आहेच.

योग्य टंक निवडल्यानंतर युनिकोड स्वरूपातील मजकूर थेट बीजधारिकेत समाविष्ट करता येतो. ह्या
उदाहरणात काही ग्रीक अक्षरे, काही लॅटिन अक्षरे व काही चीनी, जपानी व कोरियाई अक्षरेही
आहेत.

```latex
% !TEX xelatex
\documentclass{article}
\usepackage{fontspec}
\setmainfont{texgyretermes-regular.otf}
\newfontfamily\cjkfont{FandolSong-Regular.otf}
\begin{document}

ABC → αβγ → {\cjkfont 你好}

\end{document}
```

<p class="hint">
भाषाबदल करावयाचा असल्यास विविध कारणांसाठी <code>babel</code> तसेच
<code>polyglossia</code>सारखे आज्ञासंच वापरणे अधिक श्रेयस्कर ठरते.
</p>
