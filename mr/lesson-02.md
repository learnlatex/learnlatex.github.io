---
layout: "lesson"
lang: "mr"
title: "लाटेक्-सह काम कसे करावे?"
description: "ह्या प्रकरणात आपण लाटेक् आज्ञावलीचा वापर कसा करावा हे पाहणार आहोत."
toc-anchor-text: "लाटेक्-सह काम कसे कराल?"
toc-description: "टेक्-वितरणे व टेक्-संपादक"
---

# लाटेक् आज्ञावलीचा वापर

<span class="summary">
  ह्या प्रकरणात टेक्-वितरण म्हणजे काय? काही प्रसिद्ध टेक्-वितरणे कोणती, चांगले टेक्-संपादक व
  महाजालावरील टेक्-संसाधने ह्यांबाबतची चर्चा आली आहे. 
</span>


संगणकावरील काही इतर आज्ञावल्यांप्रमाणे, लाटेक् ही आज्ञावली एकाच स्तरावर काम करणारी
नाही. लाटेक् दोन स्वतंत्र स्तरांवर काम करणारी आज्ञावली आहे. त्यांचे विभाजन आपण पुढीलप्रमाणे करू:

- टेक्-वितरण
- लाटेक्-संपादक

## टेक्-वितरणे

लाटेक्-सह काम करताना टेक्-वितरण सर्वात महत्त्वाचे असते. टेक्-वितरणामध्ये काही पडद्यामागील
आज्ञावल्या व धारिका असतात, ज्यांमुळे लाटेक् कार्य करू शकते, परंतु बहुतांश वेळा वापरकर्ते ह्या
धारिकांना प्रत्यक्ष पाहत नाहीत.

सद्यस्थितीत दोन महत्त्वाची टेक्-वितरणे उपलब्ध आहेत, [मिक-टेक्](https://www.miktex.org) व
[टेक्-लाईव्ह](https://tug.org/texlive). दोन्ही वितरणे लिनक्स, विंडोज् व मॅक ह्या प्रणाल्यांवर
उपलब्ध आहेत. मिक-टेक् विंडोज् वापरकर्त्यांकरिता अधिक उपयुक्त आहे; मॅक वापरकर्त्यांकरिता
टेक्-लाईव्हचे [मॅक-टेक्](http://www.tug.org/mactex/) हे उपवितरण उपलब्ध आहे. प्रत्येक
टेक्-वितरणाचे [काही फायदे](https://tex.stackexchange.com/questions/20036) आहेत. लाटेक्
प्रकल्पाकडून देण्यात येणारे [काही सल्लेदेखील](https://www.latex-project.org/get/) पाहा.

टेक्-लाइव्ह हे टेक्-वितरण सर्व कार्यप्रणाल्यांवर उपलब्ध असल्याने व त्याचे काही कार्यकारी फायदे
असल्यामुळे ह्यांपैकी एक निवडताना अडचण होत असेल, तर टेक्-लाइव्हची शिफारस आम्ही करू.

## संपादक

लाटेक्-बीजधारिका केवळ पाठ्यरूपी असतात व त्यामुळे कोणत्याही संपादकासह त्यांत बदल करता येतात,
परंतु लाटेक्-केंद्री संपादकांचा वापर काही वेळा उपयोगी ठरतो, कारण एका टिचकीसह धारिका चालवणे,
अंतर्भूत असणारा पीडीएफ्-वाचक, धारिकेतील आज्ञांना ठळकपणे दाखवण्याची सोय असे काही फायदे
लाटेक्-संपादकांसह मिळतात. शिवाय बहुतांश संपादकांसह सिंक-टेक् ह्या आधुनिक आज्ञावलीचा वापर करून
बीजधारिकेतून फलितधारिकेत (तसेच ह्याउलट) थेट पोहोचण्याची सुविधा वापरता येते.

पुष्कळ लाटेक्-संपादक आज उपलब्ध आहेत. त्यांची एक [समावेशक
यादी](https://tex.stackexchange.com/questions/339/latex-editors-ides)
स्टॅक-एक्सचेन्जवर उपलब्ध आहे. [टेक्-वर्क्स](https://tug.org/texworks) हा लाटेक्-संपादक
टेक्-लाईव्ह व मिक-टेक् ह्या वितरणांसह विंडोज व लिनक्स प्रणाल्यांवर उपलब्ध आहे, तसेच
[टेक्-शॉप](https://pages.uoregon.edu/koch/texshop/) मॅक-टेक् ह्या वितरणासह उपलब्ध आहे.

<p class="hint">
तुम्ही जो लाटेक् संपादक निवडाल तो तुमच्या संगणकावर टेक्-वितरण बसवल्यानंतरच स्थापित करा. त्यामुळे
त्याला टेक्-वितरणातील पत्ते आपसुक मिळतात.
</p>

## महाजालावर लाटेक्

आज महाजालावर अनेक संकेतस्थळे आहेत जी टेक्-वितरण व टेक्-संपादक नसतानाही लाटेक् आज्ञावल्या चालवून
फलित धारिका देऊ शकतात. ह्या संकेतस्थळांवर तुमच्या बीजधारिका संपादित करता येतात. त्यावर
पडद्यामागे लाटेक् आज्ञावली चालवली जाते व पीडीएफ् फलितधारिका दाखवली जाते.

काही संकेतस्थळांवर खात्याशिवाय लाटेक् वापरता येते. आम्हीदेखील असेच एक संकेतस्थळ वापरत आहोत ज्याचे
नाव [लाटेक् सीजीआय](https://texlive.net) आहे. ह्या संकेतस्थळासह लाटेक् आज्ञावलीचे संपादन
करता येते व संपादित धारिका चालवताही येतात.  आणखी पद्धतशीरपणे काम पूर्ण करण्याकरिता काही
संकेतस्थळांवर खाते तयार करता येते व लाटेक् धारिका चालवता येतात. खाते तयार केल्यामुळे संकेतस्थळास
तुमचे काम जतन करता येते व संकेतस्थळावर येणारा बोजा कमी करता येतो. इथले काही दुवे वापरून तुम्ही
[ओव्हरलीफ](https://www.overleaf.com), ह्या प्रसिद्ध महाजालावरील संपादकावर धारिका चालवू
शकता. ह्याव्यतिरिक्त काही संकेतस्थळे आहेत. उदा. [पापीरिया](https://papeeria.com/).

<p class="hint">
लाटेक्-सह मराठी वापरायचे असेल, तर टेक्-वितरण संगणकावर बसवून घेणे कधीही सोयीस्कर ठरेल.
लाटेक्-ची प्राथमिक भाषा इंग्रजी आहे व त्यामुळे इतर लिप्या दर्शवण्यासाठी त्याला अनेक आज्ञासंचांची
गरज पडते. ते सर्व आज्ञासंच पूर्वीपासूनच बसवले असले, तर मराठी मजकूर असणाऱ्या धारिका सहज
वापरता येतात. शिवाय त्यामुळे आपल्याला हवे असलेले टंक लाटेक्-सह वापरता येतात. केवळ इंग्रजी
मजकूर वापरण्याकरिता महाजालावरील संपादक चालू शकतात.
</p>

## इतरांसोबत काम करणे

जर तुम्हाला लाटेक्-बीजधारिका अशा ठिकाणी पाठवायच्या असतील जिथे त्या चालवून त्यांचे फलित
प्राप्त केले जाते, तर त्यांची नियमावली पाहून तिच्यानुसार बीजधारिका लिहिणं आवश्यक आहे.

## सराव

तुमच्या संगणकावर टेक्-वितरण बसवून घ्या _अन्यथा_ महाजालावरील संपादकावर आपले खाते उघडा.
संगणकावर टेक्-वितरण बसवत असाल, तर एक संपादकदेखील बसवून घ्यावा लागेल. इमॅक्स, टेक्-वर्क्स,
टेक्-स्टुडिओ (वर पाहा) ह्यांसारख्या संपादकांपासून सुरुवात करा, त्यानंतर तुमच्या पसंतीचे इतर
संपादकदेखील वापरून पाहा.

तुम्हाला येथे महाजालावरच सर्व उदाहरणे [चालवून बघता येतील](help.md), पण संगणकावर धारिका तयार करून
वापरण्याची सवय करून घेणे कधीही चांगले, म्हणून त्याची तयारी करून घ्या.
