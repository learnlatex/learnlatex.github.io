---
layout: "lesson"
lang: "mr"
title: "अधिक माहिती: दस्तऐवजाच्या ठेवणीत बदल करण्याकरिता लाटेक्-वर्ग वापरणे."
description: "काही विशेष लाटेक्-वर्गांची माहिती ह्या प्रकरणात आपण घेऊ."
toc-anchor-text: "अधिक माहिती: दस्तऐवजाच्या ठेवणीत बदल करण्याकरिता लाटेक्-वर्ग वापरणे."
---

## नियतकालिकांचे लाटेक्-वर्ग

अनेक नियतकालिके त्यांचे स्वतःचे लाटेक्-वर्ग वापरतात. ह्यांचे फलित अंतिम दृश्यरूपाशी मिळतेजुळते
असते. अर्थात हे टंकाच्या वापरावरही अवलंबून असते. जर अशा प्रकारे नियतकालिकाचा लाटेक्-वर्ग
घडवला गेला असेल, तर तो बहुतांश वेळा संपादकीय कक्षातूनच पुरवला जातो, तसेच काही वेळा हे
लाटेक्-वर्ग नियतकालिकांतर्फे सीटॅनवर प्रकाशित केले जातात.

## सादरीकरणे

लाटेक्-सह सादरीकरणे तयार करता येतात. `slides` हा लाटेक्-वर्ग मुद्रित चौकटी तयार
करण्याकरिता बनवला गेला होता, त्या लाटेक्-वर्गात पडद्यावरील सादरीकरणांसाठी कोणत्याही सोयी
नाहीत. लाटेक्-मध्ये हे साधण्यासाठी दोन लाटेक्-वर्ग अस्तित्वात आहेत. ते अनुक्रमे `beamer` व
`powerdot` हे होत. ह्यातील बीमर हा लाटेक्-वर्ग अधिक प्रचलित असल्याने आम्ही त्याची ओळख इथे
करून देऊ.

```latex
\documentclass{beamer}
\usepackage[T1]{fontenc}
\begin{document}

\begin{frame}{A first frame}
  Some text
\end{frame}

\begin{frame}{A second frame}
  Different text
  \begin{itemize}
    \item<1-> First item
    \item<2-> Second item
  \end{itemize}
\end{frame}

\end{document}
```

ह्या उदाहरणातील ठळक मुद्दे असे की बीमरमार्फत फलित दस्तऐवजाचे विभाजन चौकटींमध्ये (frames)
होते ज्यांमध्ये अनेक पोटचौकटी (slides) असू शकतात. ह्या लाटेक्-वर्गातर्फे नेहमीच्या
लाटेक्-आज्ञावलीत किंचित भर पडते. पडद्यावरील दृश्य मजकूर अंशाअंशाने प्रकट करण्याची सोयदेखील ह्या
लाटेक्-वर्गात आहे. सादरीकरणांकरिता हे खूप उपयुक्त आहे, परंतु ह्या प्रकरणाच्या उद्दिष्टात ते
समाविष्ट नाही, त्यामुळे ह्या अभ्यासक्रमात आम्ही ते शिकवत नाही आहोत. [ह्या
अनुदिनीवर](https://www.texdev.net/2014/01/17/the-beamer-slide-overlay-concept/)
बीमरमधील थांब्यांविषयी अधिक माहिती मिळवता येईल.

## दृश्यकांसाठीचा लाटेक्-वर्ग

काही वेळा लाटेक् वापरून दृश्यके बनवण्याची गरज वाटू शकते. प्रविष्ट मजकुराव्यतिरिक्त इतर कोणतीच
गोष्ट फलितात दिसायला नको अशीही इच्छा असू शकते. ह्याकरिता
[`standalone`](https://ctan.org/pkg/standalone) हा लाटेक्-वर्ग वापरणे उचित ठरेल.
ह्या लाटेक्-वर्गातर्फे फलिताचा आकार आपोआप ठरवला जातो. तो मुख्यत्वे फलितातील मजकूर अथवा
मुद्रणयोग्य सामग्रीच्या आकाराइतका असतो.

```latex
\documentclass{standalone}
\usepackage[T1]{fontenc}
\begin{document}
A simple document: this will be a very small box!
\end{document}
```
